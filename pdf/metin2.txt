Nikola Tesla, 10 Temmuz 1856’da Hırvatistan’ın bir köyünde yaşayan Sırp-Ortodoks bir 
ailenin dördüncü çocuğu olarak dünyaya geldi, daha sonra bir kardeşi daha oldu. Nikola’nın 
annesi ev işlerini kolaylaştırmak için küçük icatlar yapan bir kadındı, bir keresinde mekanik 
yumurta çırpıcısı tasarlamıştı. Aynı zamanda okumayı çok sever ve okudukları hafızasından 
çıkmazdı; Nikola’nın mucit dehasının annesinden miras kaldığı söylenir. Nikola zor bir 
çocukluk geçirmişti; ailesi onu hep ağabeyi ile karşılaştırıyordu. Ağabeyi 12 yaşındayken 
attan düşüp öldü. Ailesi atı korkuttuğu için Nikola’yı sorumlu tutmuşlardı. Ailesinin 
Nikola’ya davranışlarının onun psikolojisini etkilediği ve içine kapanık bir insan olmasının 
önünü açtığı düşünülür. 
Nikola çocukken şiir yazmayı ve okumayı severdi. Müthiş bir hatırlama kabiliyetine sahipti; 
gördüğü, duyduğu ve okuduğu hiçbir şeyi unutmuyordu, özellikle görsel hafızası müthişti. 
Buluşlarına çok erken yaşta başlamıştı, daha 6 yaşındayken kendi su çarkını yapmıştı. Fakat 
gariplikleri olan bir çocuktu. Örneğin, kimsenin saçına dokunamıyordu ve yürürken 
adımlarını sayıyordu. Parlak cisimlere karşı çok büyük zaafı vardı. Ayrıca, her zaman 
yemeğinin kübik içeriğini hesaplıyor, bunu başaramazsa yemek yemeyi reddediyordu. 
Tesla ilk olarak 1873’te Graz’daki Politeknik Enstitüsünde daha sonra 1880’de Prag 
Üniversitesinde okudu. İlk zamanlarda amacı fizik ve matematik alanlarında uzmanlaşmaktı 
ama elektrik alanına girince büyülendi. Kariyerine 1881 yılında Budapeşte'deki bir telefon 
şirketinde elektrik mühendisi olarak başladı. Amerika'ya gitmeden önce Paris'teki Continental 
Edison Companyde çalışarak burada dinamolar tasarladı. 1883'te Strazburg'da endüksiyon 
motorunun bir prototipini inşa etti yalnız bu cihazı destekleyecek kimseyi bulamaması 
nedeniyle New York'tan gelen iş teklifi kabul etti. Thomas Edison’un kurduğu Edison 
Machine Works şirketi için çalışacaktı.  
Tesla 1884'te New York'a geldi. Edison'u çalışkanlığı ve ustalığından etkilemişti. Edison, 
Tesla'ya DC dinamolarını geliştireceği tasarım için 50.000 dolar ödeyeceğini söylemişti. 
Aylarca süren deneylerden sonra, Tesla bir çözüm sundu ve vaat edilen parayı istedi ama 
parayı alamadı. Tesla 6 ay süren bu çalışma macerasından ayrılmaya karar verdi. Daha sonra 
Edison’un şu sözleri sarf ettiği söylenir: “Tesla... Sen Amerikan mizahından anlamıyorsun”. 
Öte yandan Edison'ın biyografları, Tesla'nın AC patentlerini Edison'a 50.000 dolara satmaya 
çalıştığını, bunun üzerine Edison'un gülerek bu teklifi reddettiğini yazmaktadır. Tesla, Edison 
Machine Works şirketinden ayrıldıktan sonra orada geliştirdiği ark aydınlatma sistemlerinin 
patentini almaya çalıştı. Bu çalışmaları sırasında, kuracağı şirketi finanse edecek iş adamları 
Robert Lane ve Benjamin Vail ile tanıştı. Mart 1885’de Tesla Electric Light and 
Manufacturing Company adlı şirketi Rahway, New Jersey'de kurdular. Tesla, o yıl geliştirdiği 
jeneratörün patentlerini almak için uğraştı. Fakat yatırımcıları, Tesla'nın yeni alternatif akım 
motorları ve elektrik iletimi donanımları hakkındaki fikirlerine pek ilgi göstermediler. 
Yatırımlarını başka bir şirket için yaparak Tesla’yı yarı yolda ve beş parasız bıraktılar. Tesla, 
şirketin kontrolüne verdiği patentleri de kaybetmişti. Bu hayal kırıklığından sonra çeşitli 
elektik işleri yaparak hayatını kazanmaya çalışan Tesla, o dönemi ‘’korkunç baş ağrıları ve 
acı dolu göz yaşları’’ diye tanımlar. 
Tesla, 1886’nın sonlarında müfettiş Alfred S. Brown ve avukat Charles F. Peck ile tanıştı, üçü 
birlikte 1887'de Tesla Electric Company adlı şirketi kurdular. Patentlerden elde edilen kârları 
paylaşacaklardı. Böylece Tesla, tekrardan yeni projeler gerçekleştirebilmek ve yeni cihazlar 
geliştirebilmek için Manhattan’da kurdukları laboratuvarda çalışmaya koyuldu.  